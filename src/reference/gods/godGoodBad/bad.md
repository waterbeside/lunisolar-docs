# 所忌

:::info 参考
参考《钦定协纪辨方书》卷十
:::

## 月建〈小时  土府〉

忌祈福求嗣上册进表章结婚姻纳采问名解除整容剃头整手足甲求医疗病营建宫室修宫室缮城郭兴造动土竖柱上梁修仓库开仓库出货财修置产室破屋坏垣伐木栽种破土安葬启攒正月建日又忌出师

又为土府专忌营建宫室修宫室缮城郭筑堤防兴造动土修仓库修置产室开渠穿井安碓硙补垣修饰垣墙平治道涂破屋坏垣栽种破土

与天德月德天德合月德合天赦月恩四相并〈天愿不得与月建并〉止忌营建宫室修宫室缮城郭筑堤防兴造动土修仓库修置产室开渠穿井安碓硙补垣修饰垣墙平治道涂破屋坏垣伐木栽种破土馀皆不忌未月己未日为阳错不作德合论子午月值月厌辰午酉亥月值月刑从刑厌论二月己卯三月戊辰四月己巳五月戊午八月己酉九月戊戌十月己亥十一月戊子为阴阳小㑹三月庚辰九月甲戌为阴位诸事皆忌

按选择宗镜曰建破平收俗之所忌惟破日最凶建日吉多可用又曰月建为吉凶众神之主叠吉星则吉叠凶星则凶葢月建本非凶日第以其为一月令气之主故又名小时如太岁之不敢犯耳若与德合天赦月恩四相并则益助吉神之力故动土伐木之外一切皆不忌遇刑厌则从刑厌论者刑厌之凶甚于月建故也旧忌颁诏宣政事与宜出行义相反忌上官赴任临政亲民与宜封拜义相反忌安抚边境选将训兵出师与其日兵福所宜自相抵牾故删阳错小㑹阴位详月厌条下

## 月破〈大耗〉

忌祈福求嗣上册进表章颁诏施恩封拜诏命公卿招贤举正直宣布政事庆赐赏贺宴㑹冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床整容剃头整手足甲裁制营建宫室修宫室缮城郭筑堤防兴造动土竖柱上梁修仓库鼓铸经络酝酿开市立劵交易纳财开仓库出货财修置产室开渠穿井安碓硙补垣塞穴修饰垣墙伐木栽种牧养纳畜破土安葬启攒

又为大耗忌修仓库开市立劵交易纳财开仓库出货财

与天德月德天德合月德合并〈天赦天愿不得与月破并〉犹忌之止不忌祭祀覃恩肆赦施恩惠恤孤惸行惠爱雪冤枉缓刑狱入学解除沐浴求医疗病扫舍宇平治道涂破屋坏垣捕捉畋猎取鱼

子午月值灾煞未申月值月刑与月德天德合月德合并不忌祭祀覃恩肆赦等事仍忌解除求医疗病破屋坏垣不与德合并诸事皆忌卯酉月值灾煞又值月厌虽与德合并仍诸事皆忌四月癸亥十月丁巳为阴阳交破六月癸丑十二月丁未为阳破阴冲亦诸事皆忌

按月破为月建之冲又为月建气绝之地故所忌如此德神临此失力不能为福故与并犹忌若祭祀覃恩等事则不以冲绝为嫌故遇有宜用之神则不忌不待与德神并也若值灾煞或值月刑则其凶尤甚故必与德神并而后不忌祭祀覃恩等事否则诸事皆忌也若值灾煞又值月厌则阴气尤毒故虽与德神并而仍诸事皆忌也阴阳交破阳破阴冲详月厌条下旧本不忌嫁娶经络而忌沐浴葢嫁娶旧止宜不将日又忌章光无翘伏断归忌红沙若再忌月破等日恐致无日可用是不得已为权宜之术耳今按章光无翘等皆俗说拘于俗忌而不避大凶其所为权宜者殊为未当且按监本通书及各坊本皆云嫁娶宜不将天德月德天德合月德合上吉又云日辰全吉无不将亦可用则嫁娶吉日本自甚寛又无需乎权宜为也经络旧止宜满日原自不值破日今三合等日俱宜经络故值破日则忌若沐浴寻常细事则自无当忌之理也

## 平日〈死神〉

忌祈福求嗣上册进表章颁诏施恩封拜诏命公卿招贤举正直宣布政事庆赐赏贺宴㑹冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床解除求医疗病裁制营建宫室修宫室缮城郭筑堤防兴造动土竖柱上梁修仓库鼓铸经络酝酿开市立劵交易纳财开仓库出货财修置产室开渠穿井栽种牧养纳畜破土安葬启攒○止不忌祭祀覃恩肆赦施恩惠恤孤惸行惠爱雪冤枉缓刑狱入学沐浴整容剃头整手足甲安碓硙补垣塞穴扫舍宇修饰垣墙平治道涂破屋坏垣伐木捕捉畋猎取鱼

又为死神忌安抚边境选将训兵出师进人口解除求医疗病修置产室栽种牧养纳畜

寅申巳亥月值相日亥月又值时德六合止忌安抚边境选将训兵出师求医疗病馀皆不忌申月值月害与天德月德合并亦止忌安抚边境选将训兵出师求医疗病馀皆不忌不与德合并如常例寅巳月值月刑从月刑论子午卯酉月值天吏卯酉月与月德并午月与月德合并凡所忌者则不注宜所宜者亦不注忌不与徳合并如常例子月又值月刑从月刑论辰戌丑未月值月煞从月煞论

按平日为月建阴气既尽之地其凶次于月破惟其为气尽也故多忌解除求医疗病而不忌伐木惟其次于月破也故不忌整容剃头整手足甲安碓硙补垣塞穴修饰垣墙又按选择宗镜曰平收日与二德并可用又曰吉多可用葢平日为月建阴气既尽乃建除家之言而非四时三合之气之皆尽也亥月值相日又值时德六合即不与德愿并其吉已足胜凶故止忌军事疗病馀皆不忌与德愿并不待言矣申月虽亦为相日然值月害吉不抵凶而与徳神并则吉胜故亦从德神所宜止忌军事疗病馀皆不忌若不与德神并则如常例也巳月虽亦值六合然值月刑寅月既非六合又值月刑其凶甚于平日故从月刑论也子午卯酉月值天吏为三合死地平日又为死神乃是真死与德神并吉凶仅足相抵故忌则不宜宜则不忌若不与德神并则如常例也子月又值月刑辰戌丑未月值月煞其凶皆甚于平日故从刑煞论也以亥月之吉而犹忌军事疗病者慎战疾也又按旧本凡吉神遇凶煞皆从忌而不从宜不但吉凶无大小之分即凶煞所忌亦诸月皆同无轻重之别于理固属不合于事尤为不便夫即一凶煞而论各月之衰旺已有不同又况吉与吉并凶与凶并吉复与凶并其性情气力至赜不齐亦安得一例而概忌之乎今参互较量除建破等日条例简易及专忌之日无庸分别外馀分为六等其上吉足胜凶从宜不从忌上次吉足抵凶遇德从宜不从忌不遇从宜亦从忌中等吉不抵凶遇德则吉胜从宜不从忌不遇从忌不从宜中次凶胜于吉遇德始相抵从宜亦从忌不遇从忌不从宜其下凶又逢凶遇德从忌不从宜不遇诸事皆忌最下凶叠大凶遇德仍诸事皆忌然后吉凶轻重各有区分而用静用作趋避各当云表例并列于后

## 收日

忌祈福求嗣上册进表章颁诏施恩封拜诏命公卿招贤举正直宣布政事庆赐赏贺宴㑹冠带行幸遣使安抚边境选将训兵出师上官赴任临政亲民结婚姻纳采问名嫁娶般移安床解除求医疗病裁制营建宫室修宫室缮城郭筑堤防兴造动土竖柱上梁鼓铸经络酝酿开市立劵交易开仓库出货财修置产室开渠穿井破土安葬启攒○止不忌祭祀覃恩肆赦施恩惠恤孤惸行惠爱雪冤枉缓刑狱入学进人口沐浴整容剃头整手足甲修仓库纳财安碓硙补垣塞穴扫舍宇修饰垣墙平治道涂破屋坏垣伐木补捉畋猎取鱼栽种牧养纳畜

寅申巳亥月值劫煞从劫煞论子午卯酉月值大时子午月与月德合并酉月与月德并凡所忌者则不注宜所宜者亦不注忌不与德合并如常例卯月丑戌月皆值月刑从月刑论辰未月与德合并止忌安抚边境选将训兵出师求医疗病馀皆不忌不与德合并如常例

按收日为月建阳气既尽之地故所忌与平日同不忌进人口修仓库纳财纳畜者收日之所宜也不忌栽种牧养者平在定前定为死气平为死神收在开前开为生气收已有生意故虽不宜而亦不忌也然收日阳气之尽其义亦与平日同故其宜忌取舍亦略如平日之例寅申巳亥月值劫煞故从劫煞论寅申月值六合己亥月值六害如亥申月平日之例子午卯酉月值大时为三合败地较平日值天吏者为稍轻然此四月之平日却是相气收日则是休气其凶仍相等故亦如子午卯酉月平日之例卯月又值月刑其凶甚于收日故从月刑论如平日子月从月刑之例丑戌月无他吉而值月刑故如平日寅月从月刑之例辰未月无他吉亦无他凶故如申月平日之例

## 满日〈天狗〉

忌施恩封拜诏命公卿招贤举正直上官赴任临政亲民结婚姻纳采问名求医疗病

寅申月值守日子午卯酉月值相日与月德天德合月德合月恩四相并〈天赦天愿不得与满日并〉则不忌辰戌丑未月值灾煞从灾煞论己亥月值月厌从月厌论申月又为天狗忌祭祀与德合并犹忌

按满为盈气故所忌如此寅申月值守日子午卯酉月值相日与德合月恩四相并则旺气发为德辉而盈非可恶也故不忌辰戌丑未月值民日然值灾煞为三合无气之辰月恩四相又复泄气不足为吉子午月值月厌转以相亢为凶故各从重论旧本并忌上册进表章与其日福德所宜自相矛盾故删天狗见义例

## 闭日〈血支〉

忌上册进表章颁诏施恩封拜诏命公卿招贤举正直宣布政事庆赐赏贺宴㑹行幸遣使出师上官赴任临政亲民结婚姻纳采问名嫁娶进人口般移安床求医疗目营建宫室修宫室兴造动土竖柱上梁开市开仓库出货财修置产室开渠穿井

又为血支专忌针刺

子午卯酉月值王日辰戌丑未月值官日天吏与天德月德天德合月德合天赦天愿并凡所忌者则不注宜所宜者亦不注忌不与德合赦愿并如常例寅申巳亥月值月煞从月煞论

按闭日本不为凶第取建前敛息之义故所忌如此然敛息乃天地自然之用故子午卯酉月王日之吉亦与辰戌丑未月之值天吏者等与德合赦愿并虽不注忌亦不注宜否则如常例也寅申巳亥月闭日未交本令正当敛息之时且又值月煞故从月煞论也满日兼取月恩四相而闭日不取者方闭无取发生也旧本不忌出行出师今以义推之出行与赴任事同一例出师尤出行之大者故并忌之

## 劫煞

忌祈福求嗣上册进表章颁诏施恩封拜诏命公卿招贤举正直宣布政事庆赐赏贺宴㑹冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床解除整容剃头整手足甲求医疗病裁制营建宫室修宫室缮城郭筑堤防兴造动土竖柱上梁修仓库鼓铸经络酝酿开市立劵交易纳财开仓库出货财修置产室开渠穿井安碓硙补垣塞穴修饰垣墙破屋坏垣栽种牧养纳畜破土安葬启攒○止不忌祭祀覃恩肆赦施恩惠恤孤惸行惠爱雪冤枉缓刑狱入学沐浴扫舍宇平治道涂伐木捕捉畋猎取鱼

寅申巳亥月值收日为月令长生寅申月又值六合止忌安抚边境选将训兵出师求医疗病馀皆不忌己亥月值月害与月德天德合并亦止忌安抚边境选将训兵出师求医疗病馀皆不忌不与德神并如常例辰戌丑未月值除日相日与天德月德天德合月德合并止忌安抚边境选将训兵出师求医疗病馀皆不忌不与德神并凡所忌者则不注宜所宜者亦不注忌子午卯酉月值执日与月德月德合并凡所忌者则不注宜所宜者亦不注忌不与德合并如常例

按三煞为三合敌对劫煞为绝地灾煞为正冲月煞为尽地故忌同月破乂忌解除求医疗病破屋坏垣但三合缓于月建不若月破之不可解耳寅申巳亥月值收日然实为月令之长生寅申月又值六合生则不绝合则不劫即不与德愿并其吉已足胜凶故止忌军事疗病馀皆不忌而收日更不足言矣己亥月虽亦为长生然既非六合又值六害吉不抵凶而与德神并则吉胜故亦止忌军事疗病馀皆不忌否则如常例也辰戌丑未月值除日相日为本令旺相之辰其吉另有可取与德合并则又济以三合吉干不当复以绝论故亦止忌军事疗病馀皆不忌若不与德神并则吉凶仅足相抵故忌则不宜宜则不忌也子午卯酉月值执日正为本令绝地乃是真绝与德神并吉凶仅足相抵故忌则不宜宜则不忌不与德神并则止乎劫煞之凶故如常例也

## 灾煞〈天火〉

忌同劫煞

又为天火忌苫葢

寅申巳亥月值开日辰戌丑未月值满日与天德月德天德合月德合并〈赦愿不得与灾煞并〉止忌安抚边境选将训兵出师求医疗病馀皆不忌寅申巳亥月不与德神并凡所忌者则不注宜所宜者亦不注忌辰戌丑未月不与德神并如常例子午卯酉月值破日从月破论

按灾煞为三合正冲其凶甚于劫煞故以寅申巳亥月开日之吉而非德无以解正冲之凶转不得与劫煞收日比辰戌丑未月值满日较劫煞之除日亦又次之子午卯酉月值月破更不可与劫煞之执日同语故比劫煞皆差一等是固灾煞之凶亦其地原无气无吉神助益故也

## 月煞〈月虚〉

忌同劫煞

又为月虚忌修仓库开仓库出货财

卯酉月值六合与月德天愿并止忌安抚边境选将训兵出师求医疗病馀皆不忌不与德愿并凡所忌者则不注宜所宜者亦不注忌子午月值月害与月德合并凡所忌者则不注宜所宜者亦不注忌不与德合并如常例寅申巳亥月值闭日辰戌丑未月值平日与天德月德天德合月德合并如常例不与德合并诸事皆忌

按月煞之凶与劫煞同而所值之日则皆下一等卯酉月值危日虽亦值六合然非长生吉凶仅足相抵故与德愿并而后从德愿所宜否则不宜不忌是比劫煞寅申月之值六合者下一等也子午月既非六合又值六害与德合并吉凶仅足相抵故不宜不忌否则如常例是比劫煞己亥月之值月害者亦下一等也寅申巳亥月值闭日辰戌丑未月值平日闭日为月建之尽平日为月阴之尽月煞为三合之尽凶又逢凶是比劫煞子午卯酉月之正为本令绝辰者亦下一等葢劫煞之值令绝与平日之值天吏犹是一死一绝而月煞之值平闭则是两尽与灾煞遇月破等故与德神并而后如常例否则诸事皆忌也又按旧本劫煞止忌军事上官结婚姻出入兴贩灾煞止忌军事上表章上官月煞止忌宴㑹栽种牧养其义不伦且岁三煞与岁破同凶而可以吉制月三煞义本相通今为推类而区别之庶条理咸贯矣不忌伐木与危日同义

## 月刑

忌祈福求嗣上册进表章颁诏施恩封拜诏命公卿招贤举正直宣布政事庆赐赏贺宴㑹冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床解除整容剃头整手足甲求医疗病裁制营建宫室修宫室缮城郭筑堤防兴造动土竖柱上梁修仓库鼓铸经络酝酿开市立劵交易纳财开仓库出货财修置产室开渠穿井安碓硙补垣塞穴修饰垣墙破屋坏垣栽种牧养纳畜破土安葬启攒○止不忌祭祀覃恩肆赦施恩惠恤孤惸行惠爱雪冤枉缓刑狱入学沐浴扫舍宇平治道涂伐木捕捉畋猎取鱼

巳月值平日相日六合与月德天德合天愿并止忌安抚边境选将训兵出师求医疗病馀皆不忌不与德愿并凡所忌者则不注宜所宜者亦不注忌寅月值平日相日六害辰酉亥月值建日丑戌月值收日与天德月德天德合月德合并凡所忌者则不注宜所宜者亦不注忌不与德合并如常例子月值平日天吏卯月值收日大时未申月值月破与德合并如常例不与德合并诸事皆忌午月值月厌从月厌论按月刑为月建刑伤之地故所忌与三煞同而其所值又皆建破平收之日惟巳月值相日六合吉凶足以相抵与德愿并则化凶为吉故从德愿所宜止忌军事疗病馀皆不忌不与德愿并则不宜不忌也寅月虽亦值相日然既非六合又值六害以及辰酉亥月之建日丑戌月之收日皆吉不胜凶助以德神然后吉凶相抵故与德神并而后不宜不忌否则皆如常例也若子月值平日天吏卯月值收日大时未申月值月破则皆凶又逢凶故与德神并而后如常例否则诸事皆忌也午月值月建月厌尤凶故从月厌论旧本止忌军事结婚姻牧养非是

## 月害

忌祈福求嗣上册进表章庆赐赏贺宴㑹安抚边境选将训兵出师结婚姻纳采问名嫁娶进人口求医疗病修仓库经络酝酿开市立劵交易纳财开仓库出货财置产室牧养纳畜破土安葬启攒

卯酉月值除日守日丑未月值执日大时与天德月德并止忌安抚边境选将训兵出师求医疗病馀皆不忌不与二德并如常例辰戌月值闭日官日天吏与天德合月德合并凡所忌者则不注宜所宜者亦不注忌不与徳合并如常例子午月值月煞己亥月值劫煞寅月值月刑申月值平日各从重论

按月害为六合之冲故所忌仅与六合所宜同不与刑煞比庆赐赏贺则宴㑹之类也纳采问名则结婚姻之类也旧本并忌祈福上册出军疗病牧养等事亦恶相害之义修置产室重于牧养故并忌之然害虽不甚凶而非德不可解故卯酉月除日守日之吉亦止与丑未月之执日大时等必与德神并而后止忌军事疗病馀不忌否则如常例也辰戌月值天吏闭日其凶甚于大时故与德合并吉凶仅足相抵而不宜不忌否则亦如常例也子午月值月煞己亥月值劫煞寅月值月刑申月值平日其凶皆重于月害故从重论天吏之凶亦重于月害而不从天吏论者天吏不能该月害之所忌故也

## 月厌〈地火〉

忌祈福求嗣上册进表章颁诏施恩封拜诏命公卿招贤举正直宣布政事庆赐赏贺宴㑹冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移远回安床解除整容剃头整手足甲求医疗病裁制营建宫室修宫室缮城郭筑堤防兴造动土竖柱上梁修仓库鼓铸经络酝酿开市立劵交易纳财开仓库出货财修置产室开渠穿井安碓硙补垣塞穴修饰垣墙平治道涂破屋坏垣伐木栽种牧养纳畜破土安葬启攒○止不忌祭祀覃恩肆赦施恩惠恤孤惸行惠爱雪冤枉缓刑狱入学沐浴扫舍宇捕捉畋猎取鱼

又为地火忌栽种修筑园圃

寅申月值成日丑未月值开日与月德天德合月德合并止忌行幸遣使安抚边境选将训兵出师上官赴任临政亲民结婚姻纳采问名嫁娶求医疗病般移远回栽种馀皆不忌不与德神并如常例辰戌月值定日己亥月值满日与天德月德月德合并凡所忌者则不注宜所宜者亦不注忌不与徳合并如常例子午月厌建㑹与天赦并如常例不与天赦并诸事皆忌卯酉月值月破灾煞虽与德合并仍诸事皆忌又正月甲戌二月乙酉五月丙午六月丁巳七月庚辰八月辛卯十一月壬子十二月癸亥为阴阳大㑹与月德并仍诸事皆忌又二月己卯三月戊辰四月己巳五月戊午八月己酉九月戊戌十月己亥十一月戊子为阴阳小㑹三月又为单阴四月又为纯阳九月又为孤阳十月又为纯阴亦诸事皆忌又三月庚辰九月甲戌为阴位四月癸亥十月丁巳为阴阳交破五月壬子十一月丙午为阴阳击冲六月癸丑十二月丁未为阳破阴冲二月己酉八月己卯为阴道冲阳亦诸事皆忌又四月丙午戊午十月壬子戊子为岁薄六月丙午戊午十二月壬子戊子为逐阵皆从月厌所忌四月丙午六月戊午亦不从德愿所宜正月辛酉七月乙卯为三阴诸事皆忌又正月甲寅二月乙卯三月甲辰四月丁巳己巳六月丁未己未七月庚申八月辛酉九月庚戌十月癸亥十二月癸丑为阳错除四月己巳为小㑹诸事皆忌外馀皆从建所忌六月己未亦不从德合所宜又正月庚戌二月辛酉三月庚申四月丁未己未六月丁巳己巳七月甲辰八月乙卯九月甲寅十月癸丑十二月癸亥为阴错除二月八月值月破六月十二月为大㑹诸事皆忌外馀俱从厌所忌六月己巳亦不从德合所宜五月丙午十一月壬子为阴阳俱错虽值月德仍诸事皆忌四月戊辰为绝阴十月戊戌为绝阳亦诸事皆忌

按月厌为阴建是阴之自旺而阳之对也故合建破所忌而兼忌之然阴不胜阳故其义虽自为一家而其凶亦不若月破之不可解寅申月为三合丑未月为生气再与德神并则吉胜矣故皆从德所宜而不从厌所忌犹忌行幸等事者恶阴盛也不与德神并则吉不抵凶故如常例也辰戌月虽亦为三合然阴阳始侵己亥月值满日又阴阳相逼行狠了戾孤辰殆无虚日故与德神并然后吉凶相抵而不宜不忌否则如常例也子午月厌建㑹则阴阳争五月丙午十一月壬子虽值月德然为阴阳大㑹丙壬只作建论不作德论惟天赦另有生意故与天赦并而后如常例否则诸事皆忌也卯酉月值灾破则显然冲击虽与德神并亦应诸事不宜矣又按旧历止忌出行嫁娶般移逺回于义固为未协淮南子历事明原谓厌日不可举百事则亦略举大义而未之深辨今逐月较量其轻重而区别之如此至大㑹小㑹阴位等日则皆从二建㑹合取义故皆与子午月例同阴阳交破阴阳击冲阳破阴冲阴道冲阳等日则皆从二建对冲取义故皆与卯酉月例同岁薄逐阵则取二建将合而先合始分而未分为义故与辰戌己亥月月厌例同德作建论不作德论故又与子午月例同三阴取厌破将并而先并为义故与卯酉月月厌例同阳建叠阳建为阳错阴建叠阴建为阴错故德作建论不作德论与厌建常例同子午月二建并又叠同建之干为阴阳俱错故德作建论不作德论与子午月月厌例同绝阴绝阳则从单阴孤阳更进一义又值月煞闭日所㑹之辰故三例皆诸事不宜馀详义例今通书惟四月己巳日凡事不宜馀日皆不载又四月辛巳癸巳日亦凡事不宜而乙巳丁巳如常例或系辛巳癸巳因己巳连及而误因丁巳阳错而讹或系四月五建亦如行狠了戾孤辰取义皆不可考然辛癸乙日既无义可推而辰戌亥月又无例可据考原所载确有精义故皆依考原订补近刻不足慿也

## 厌对〈招摇〉

忌嫁娶

又为招摇忌取鱼乘船渡水

与天德月德天德合月德合天赦并则不忌〈天愿不得与厌对并〉子午月与月破并则尤忌

按厌对又为招摇皆以月厌之冲取义故所忌如此与德赦并则阴从阳故不忌与月破并则又为月建之冲故尤忌也

## 大时〈大败  咸池〉

忌祈福求嗣上册进表章施恩封拜诏命公卿招贤举正直冠𢃄行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床解除求医疗病营建宫室修宫室缮城郭筑堤防兴造动土竖柱上梁修仓库开市立劵交易纳财开仓库出货财修置产室栽种牧养纳畜

又为咸池忌取鱼乘船渡水

寅申巳亥月值除日官日辰戌月值执日六合止忌安抚边境选将训兵出师馀皆不忌丑未月值执日六害与二德并亦止忌安抚边境选将训兵出师馀皆不忌不与二德并如常例子午卯酉月值收日子午月与月德合并酉月与月德并凡所忌者则不注宜所宜者亦不注忌不与德合并如常例卯月又值月刑从月刑论

按大时又名大败为三合败地故所忌如此寅申巳亥月值除日官日为月建旺辰辰戌月值执日六合太阳合月建不应以三合败气论故即不与德合赦愿并亦止忌军事馀皆不忌也丑未月值执日六害吉不抵凶与德神并则吉胜亦不应以败论故亦止忌军事否则如常例也子午卯酉月正为四时败气又值收日卯月又值月刑其凶甚于大时故同刑收论也

## 游祸

忌祈福求嗣解除求医疗病

与德合天赦并犹忌〈天愿不得与游祸并〉

按游祸日本不为凶第为三合临官故以过旺为祸而忌祈解医药之事与德赦并其旺如故故犹忌也

## 天吏〈致死〉

忌祈福求嗣上册进表章施恩封拜诏命公卿招贤举正直冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床解除求医疗病营建宫室修宫室缮城郭筑堤防兴造动土竖柱上梁修仓库开市立劵交易纳财开仓库出货财修置产室栽种牧养纳畜

寅申巳亥月值危日与天德月德天德合月德合并止忌安抚边境选将训兵出师求医疗病馀皆不忌不与德合并如常例辰戌丑未月值闭日与德合赦愿并凡所忌者则不注宜所宜者亦不注忌不与德合赦愿并如常例午卯酉月值平日从平日论子月又值月刑从月刑论

按天吏又名致死为三合死地故所忌如此寅申巳亥月值危日吉不抵凶而与德合并则吉胜故止忌军事疗病馀皆不忌否则如常例也辰戌丑未月值闭日正当敛息之时与德神并吉凶仅足相抵故不宜不忌否则亦如常例也子午卯酉月值平日为真死子月又值月刑故从重者论也又按天吏之凶甚于大时第不为三合全局之冲故次于三煞非谓死之转轻于绝也旧本止忌上表章上官疗病失之逺矣

## 死气

忌安抚边境选将训兵出师解除求医疗病修置产室栽种

与天德月德天德合月德合并〈天赦天愿不得与死气并〉止忌安抚边境选将训兵出师求医疗病馀不忌辰戌月值月厌虽与德合并犹忌

按死气为月建一阴始生而阳气始衰之地故所忌如此然皆与月建为三合再与德合并则益助其旺气故不忌与月厌并则阴盛实甚故犹忌也死神忌进人口牧养纳畜而死气不忌者其日为三合又为时阴故也

## 小耗

忌修仓库开市立劵交易纳财开仓库出货财与天德月德天德合月德合天愿并则不忌子午卯酉月值劫煞虽与德合并犹忌

按小耗为旧月破又为本月闭日之冲故所忌如此与德合天愿并则贪合忘冲故不忌与劫煞并则既耗而又逢绝故犹忌也

## 天贼

忌行幸遣使修仓库开仓库出货财

与德合并犹忌〈赦愿不得与天贼并〉

按天贼为月厌之收日故所忌如此与德合义不相属故与并犹忌

## 四击

忌安抚边境选将训兵出师

与德合天愿并犹忌〈天赦不得与四击并〉

按四击为四时旺土之冲故所忌如此与德合天愿并而犹忌者慎战也

## 四耗

忌安抚边境选将训兵出师修仓库开市立劵交易纳财开仓库出货财

辰月与天德月德并寅申月与天德合并巳月与月德合并辰戌丑未月与三合并止忌安抚边境选将训兵出师馀不忌

按四耗日干支皆四时休气故所忌如此与德合三合并则干与支必有一遇生旺者矣故不忌也犹忌军事与四击同义

## 四废

忌祈福求嗣上册进表章颁诏施恩封拜诏命公卿招贤举正直宣布政事庆赐赏贺宴㑹冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床解除求医疗病裁制营建宫室修宫室缮城郭筑堤防兴造动土竖柱上梁修仓库鼓铸经络酝酿开市立劵交易纳财开仓库出货财修置产室开渠穿井安碓硙补垣塞穴修饰垣墙栽种牧养纳畜破土安葬启攒○止不忌祭祀覃恩肆赦施恩惠恤孤惸行惠爱雪冤枉缓刑狱入学沐浴整容剃头整手足甲扫舍宇平治道涂破屋坏垣伐木捕捉畋猎取鱼

与德合并犹忌与月破并诸事皆忌

按四废干支皆死气故所忌如此与德合并则德亦无气故犹忌与月破并则既废而又逢冲故诸事皆忌也旧忌无上官出行结婚姻疗病等事今补之于义始备

## 四忌  四穷〈八龙  七鸟  九虎  六蛇〉

忌安抚边境选将训兵出师结婚姻纳采问名嫁娶安葬

四穷又忌进人口修仓库开市立劵交易纳财开仓库出货财

与月德天德合月德合并犹忌惟正月乙亥与天愿并止忌安抚边境选将训兵出师馀皆不忌

按四忌四穷合为八龙七鸟九虎六蛇义例谓阴阳首尾全数尽在于是夫兵凶器也非所以始万物终万物也婚嫁为人事之始葬埋为人事之终故并忌之四穷以令干居辰尾故又忌进人口等事此八日皆以旺极为凶故德神不能化解惟正月乙亥为天愿与月建为六合辰虽居终而日躔实始不可以尾论故止忌军事馀皆不忌旧本无四忌今依起例补之其义始备

## 五虚

忌修仓库开仓库出货财

与天德月德天德合月德合六合并则不忌〈天赦不得与五虚并天愿必是六合故不言而已在其中〉

按五虚乃四时五行绝气三合之日三合之绝气则凶绝气之三合未为凶也故第名之曰五虚而所忌如此与德合六合并则与旺气为合而并不可以绝气三合论矣故不忌也

## 八风

忌取鱼乘船渡水

与天德月德天德合月德合六合并则不忌〈天赦不得与八风并〉

按八风所忌见义例与德合六合并则风以合而定矣故不忌也

## 五墓

忌冠带行幸遣使安抚边境选将训兵出师上官赴任临政亲民结婚姻纳采问名嫁娶进人口般移安床解除求医疗病营建宫室修宫室缮城郭兴造动土竖柱上梁开市立劵交易修置产室栽种牧养纳畜破土安葬启攒

五月十一月与月德并则不忌

按五墓乃五行旺干临于墓库故所忌如此与月德并则为三合旺气发于天干而不可以墓论矣故不忌也不取德合者不同行也旧忌无冠带行幸上官疗病安葬等事今补之其义始备

## 九空

忌进人口修仓库开市立劵交易纳财开仓库出货财

寅申月值满日子午卯酉月值开日与月德天德合月德合并则不忌己亥月值月厌从月厌论辰戌丑未月值破日从月破论

按九空为三合库地之冲故所忌如此与德合并则支以干合而忘冲故不忌也若值月厌月破其凶甚于九空故从重论

## 九坎〈九焦〉

忌补垣塞穴取鱼乘船渡水

又为九焦忌鼓铸栽种修筑园圃

与德合并犹忌〈赦愿不得与九坎并〉

按九坎九焦忌见义例与德合义不相属故与并犹忌非谓其日之凶德神不能化解也土符地囊归忌血忌仿此

## 土符  地囊

忌营建宫室修宫室缮城郭筑堤防兴造动土修仓库修置产室开渠穿井安碓硙补垣修饰垣墙平治道涂破屋坏垣栽种破土

与德合赦愿并犹忌

## 兵禁

忌安抚边境选将训兵出师

与德合赦愿并犹忌

按兵禁取逆义故忌军事虽与德合赦愿并无解于其逆也故犹忌大煞仿此

## 大煞

忌安抚边境选将训兵出师

与德合并犹忌〈赦愿不得与大煞并〉

按旧本并忌进人口纳财竖柱上梁其义不伦故删

## 归忌

忌般移逺回

与德合赦愿并犹忌

## 血忌

忌针刺

与德合赦愿并犹忌

## 往亡  气往亡

忌上册进表章颁诏诏命公卿招贤宣政事行幸遣使安抚边境选将训兵出师上官赴任临政亲民嫁娶进人口般移求医疗病捕捉畋猎取鱼

与德合赦愿并犹忌

按往亡本不为凶第取三合溺于所生而无克制之义有往而不返之象故所忌如此然世俗避之惟谨虽值德合赦愿不能无疑故与并犹忌旧本并忌施恩封拜而不忌招贤宣政事今按往亡与封拜无涉应不忌凡宜出行之日方宜招贤宣政事往亡既忌出行自应并忌之也

## 复日  重日

忌破土安葬启攒

与天德月德天德合月德合天赦六合并〈天愿必是六合故不言而已在其中〉则不忌亦不注宜

复日又宜裁制

按旧本重复日忌为凶事利为吉事故忌破土安葬启攒然其义亦泛矣夫葬乘生气经有明文今选择家亦以无禄四废为凶日若复日则皆令星孟仲月又皆建禄其吉自无可疑己亥为阴阳尽日亦大率云然而推以十二月参以三合此二日无皆凶之理乃惟此之忌而不避刑厌三煞之凶且所宜又止于鸣吠日而舍德赦六合之吉而不知用是与嫁娶之仅取不将而不取德合惟忌章光无翘而不忌刑冲破害等也婚葬为人事之始终而俗论拘忌若此深为不便顾相传已久遽去之转不足以牖世故遇鸣吠则忌遇德赦六合则不忌识者自能辨之亦不注宜聊以从俗云尔并详利用卷

## 五离

忌庆赐赏贺宴㑹结婚姻纳采问名立劵交易与天德月德天德合月德合天赦三合六合并则不忌

按五离为五合之冲故所忌如此与德合天赦三合六合并则其吉大于五合而非五离所能离矣故不忌也五合不宜庆赐赏贺纳采问名而五离则并忌之者盖庆赐赏贺之事大于宴㑹纳采问名之事大于结婚姻五合之吉可小事不可大事五离不宜其小则大者可知也若嫁娶之事则原不取五合自亦不忌五离矣

## 八专

忌安抚边境选将训兵出师结婚姻纳采问名嫁娶与德合并犹忌与天愿并止忌安抚边境选将训兵出师馀不忌

按八专自以干支取义与德合义不相属故与并犹忌触水龙专日伐日仿此又按八专之忌婚嫁取阴阳同居而无别为义天愿五月丁未十一月癸丑丁乃午也非未也癸乃子也非丑也是相合而有别矣故不忌婚嫁也

## 触水龙

忌取鱼乘船渡水

与德合天愿并犹忌〈触水龙无天赦日〉

<!-- 见义例 -->

## 专日  伐日

忌安抚边境选将训兵出师

与德合赦愿并犹忌

<!-- 见义例 -->

## 天刑  朱雀  白虎  天牢  元武  勾陈

与凶神并则从所忌与吉神并则从所宜

按旧本六黑道忌兴众务而仍从吉神所宜并无专忌之事若选时则诸事皆忌也并详六黄道

## 无禄日

止注祭祀解除沐浴整容剃头整手足甲扫舍宇修饰垣墙平治道涂破屋坏垣伐木馀事不注

与天德月德并则不以无禄论寅年月甲辰日卯年月乙巳日巳年月丙申戊戌日午年月丁亥己丑日申年月庚辰日酉年月辛巳日亥年月壬申日岁月填实禄空亦不以无禄论雨水后壬申日榖雨后辛巳日小满后庚辰日大暑后丁亥己丑日处暑后丙申戊戌日霜降后乙巳日小雪后甲辰日太阳填实禄空亦不以无禄论甲巳年亥卯未月己丑日乙庚年己酉丑月乙巳日丙辛年寅午戌月辛巳日丁壬年申子辰月丁亥日岁德合月德合所㑹之辰亦不以无禄论乙庚年亥月庚辰日丙辛年巳月丙申日丁壬年寅月壬申日戊癸年申月戊戌日天徳合歳徳所㑹之辰亦不以无禄论甲年月甲辰日乙年月乙巳日丙年月丙申日丁年月丁亥日戊年月戊戌日巳年月己丑日庚年月庚辰日辛年月辛巳日壬年月壬申日歳徳岁徳合天干三朋亦不以无禄论惟癸亥为干支俱尽日虽值天月二徳歳月太阳填实歳徳㑹合仍以无禄论

按无禄日以干禄落旬空故诸事不宜惟祭祀解除等事不嫌其空故遇有所宜之神则不忌与天徳月徳并则三合成禄旺之局月建太阳填实则一月皆禄旺之宫至于岁建填实岁徳㑹合尤以岁君为主而旬空不足道矣故不以无禄论也癸亥干支俱尽与上朔晦日同义又交中气日岁徳岁徳合日每年不同故月表与万年书俱不论无禄日临时选用详万年书铺注条例

## 反支

忌上册进表章陈词讼

与徳合赦愿并犹忌

见义例以下诸日皆毎年不同亦月表万年书所不能载临时选用详万年书铺注条例

## 上朔  四离  四绝  晦日

止不忌祭祀解除沐浴整容剃头整手足甲补垣塞穴扫舍宇修饰垣墙平治道涂破屋壊垣伐木馀事皆忌与徳合赦愿并犹忌以下并同

按上朔为阴阳与岁徳俱尽之日四离四绝为二气五行分判之日晦为月尽之日故诸事不宜惟祭祀解除等事或以事神而不敢禁或以除旧而不为嫌故遇有所宜之神则不忌晦日虽不与上朔同凶然亦止宜祭祀等事馀事虽不忌亦不注宜也又上朔以年干取义晦日反支以月朔取义四离四绝以节气取义皆与徳合赦愿义不相属故与并犹忌也下仿此

## 冬至  夏至  春分  秋分

不注上册进表章庆赐赏贺宴㑹行幸遣使安抚边境选将训兵出师上官赴任临政亲民结婚姻纳采问名嫁娶进人口般移开市立劵交易捕捉畋猎取鱼冬至日又不注伐木

按二至之日阴阳争二分之日厌建对故虽吉日亦不注此数事冬至又不注伐木与开日同义

## 土王用事

忌营建宫室修宫室缮城郭筑堤防兴造动土修仓库修置产室开渠穿井安碓硙补垣修饰垣墙平治道涂破屋壊垣栽种破土

义同土府

## 伏社

忌沐浴

按沐浴宜申酉亥子日伏为金伏是申酉之反也社为土旺是亥子之反也故忌沐浴

## 朔弦望

忌求医疗病

按朔为日月同度弦为近一逺三望为日月相对犹建破平收之义也故忌疗病

## 月忌日

止注祭祀宴㑹沐浴整容剃头整手足甲求医疗病补垣扫舍宇修饰垣墙平治道涂馀事不注

<!-- 见义例 -->

## 十五日

忌求医疗病

义同望日

## 人神所在日

十二日在发际 十五日在遍身忌剃头 一日在足大指 六日在手 十五日在遍身 十九日在足 二十一日在手小指 二十三日在肝及足忌整手足甲

## 长星  短星

忌进人口裁制经络开市立劵交易纳财纳畜见附录

## 百忌日

甲日忌开仓库出货财

乙日忌栽种

丁日忌剃头

庚日忌经络

辛日忌醖酿

壬日忌开渠

丑日忌冠带

寅日忌祭祀

卯日忌穿井

巳日忌出行

午日忌苫葢

未日忌求医疗病

申日忌安床

酉日忌宴㑹

亥日忌嫁娶

以上所忌
